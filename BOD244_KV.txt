།གསུམ་པ་ལོ་ཙཱ་བའི་བློ་སྦྱོང་སྙན་བརྒྱུད་ཀྱི་ཁྲིད་ཡིག་སྙིང་གི་བདུད་རྩི་ཞེས་བྱ་བ་བཞུགས་སོ།།  ༀ་སྭསྟི་སིདྡྷཾ།  ཐེག་མཆོག་གཞུང་གི་ཆུ་གཏེར་བསྲུབས་པའི་ཕུལ།  །སྙན་བརྒྱུད་གདམས་ངག་བསྐལ་བཟང་མཆོག་རྣམས་ཀྱི།  །སྙིང་གི་བདུད་རྩིར་སྩོལ་མཁས་བླ་མ་ལ།  །བཏུད་ནས་ཟབ་མོའི་ལམ་སྲོལ་ཅུང་ཟད་དབྱེ།  །འདི་ལ་གཉིས།  ཡིད་ཆེས་ཤིང་ཁུངས་བཙུན་པར་བྱེད་པ་ལོ་རྒྱུས་དང་།  ལོ་རྒྱུས་དེ་ལས་བྱུང་བའི་གདམས་པ་དངོས་སོ།  །དང་པོ་ནི།  སུམ་པ་ལོ་ཙཱ་བ་དར་མ་ཡོན་ཏན་ནམ་དཔལ་མཆོག་དང་པོའི་རྡོ་རྗེ་ཞེས་བྱ་བ་མཁས་ཤིང་གྲུབ་པ་བརྙེས་པ་དེས།  འཕགས་ཡུལ་རྒྱ་གར་དུ་ཡུན་རིང་བར་བཞུགས།  སླར་བོད་དུ་འབྱོན་པར་བཞེད་པ་ན།  ཆས་ལྷག་གི་གསེར་རྣམས་ལས་རྒྱ་གར་རྡོ་རྗེ་གདན་དུ་མཆོད་པ་རྒྱས་པར་མཛད།  འཕགས་ཡུལ་གྱི་གནས་དང་བླ་མ་རྣམས་ལ་ཐུགས་འཕྲེང་པའི་རྣམ་པས་འབྱོན་ནམ།  བཞུགས་སམ་སྙམ་ཐེ་ཚོམ་མེ་ཐུགས་སྐྱོ་ཞིང་ཅུང་ཟད་མ་བདེ་བར་གྱུར་ཏེ།  མ་ཧཱ་བོ་དྷི་ལ་བསྐོར་བ་མཛད་ཅིང་བཞུགས་པ་ན།  །བུ་མོ་སྔོན་མོ་ཞིག་གི་རྗེས་སུ།  །བུ་མོ་དམར་མོ་ཞིག་འབྲེངས་ཏེ།  །རེས་ནམ་མཁའ་ལ་སྐོར་བ་བྱེད།  རེས་ས་གཞིའི་སྟེང་ན་ཕར་སྐོར་བ་བྱེད།  ཆེད་དུ་གཏོང་ན་ཡལ་བ་སྙམ་བྱེད་པ་ཞིག་འདུག་པ་ན།  བུད་མེད་དམར་མོ་དེ་ཡི་ཞལ་ནས།  ང་དོ་ཞག་སེམས་ཀྱང་མ་བདེ།  འགྲོ་སྙིང་ཡང་འདོད།  །འཆི་བ་ནི་མིན་ནམ།  ལར་འཆི་བ་འདི་གས་འཇིགས་ཞུ་བ་ལ།  བུད་མེད་སྔོན་མོ་དེ་ཉིད་ལོ་ཙཱ་བ་ལ་སྤྱན་ཧུར་གྱིས་གཟིགས་ཤིང་ཞལ་ནས།  མོ་དེ་གང་བྱུང་གིས་ཆོག་ན་ཅི་བྱས་ཀྱང་བདེ་བ་ཞིག་ཡོང་བ་ཡིན་ཏེ།  གང་བྱུང་གིས་མ་ཆོག་པས་ལན་པ་ཡིན་སོགས་དྲི་ལན་གྱི་ཚུལ་དུ་རྡོ་རྗེའི་ཚིག་བཞི་པོ་འདི་གསུངས་པས།  ལོ་ཙཱ་བའི་ཐུགས་ལ་དེ་དག་གི་དོན་ཇི་ལྟ་བར་ཤར།  སྔར་མཁྱེན་པའི་ཆོས་ཐམས་ཅད་ཀྱི་དོན་ཉམས་སུ་ལེན་མཁྱེན་པར་གྱུར།  རྟོགས་པ་ཁྱད་པར་ཅན་འཁྲུངས།  སྔར་མཁྱེན་པའི་ཆོས་ཐམས་ཅད་ཀྱང་ནོར་དུ་སོང་བས་ཐུགས་རྩིས་ཀྱི་སྙིང་པོར་མཛད།  བུད་མེད་དམར་མོ་སྔོན་མོ་གཉིས་ཀྱང་རྡོ་རྗེ་ཕག་མོ་དང་།  རྗེ་བཙུན་སྒྲོལ་མ་ཡིན་པར་སྣང་གསུངས།  རྡོ་རྗེའི་ཚིག་དེ་དག་ཀྱང་བསྒྱུར་ཏེ་འཇམ་པའི་དབྱངས་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ལ་གནང་།  དེས་འགྲོ་བའི་མགོན་པོ་འཕགས་པ་རིན་པོ་ཆེ་དང་༑  གྲུབ་ཐོབ་འདར་འཕྱར་བ་རིན་པོ་ཆེ་བཟང་པོ་གཉིས་ལ་གནང་བ་ནས་རིམ་པར་བརྒྱུད་དེ།  ཕྱིས་སུ་རྒྱལ་སྲས་རིན་པོ་ཆེ་ཐོགས་མེད་པས་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ལ།  དྲུང་པའི་ཐུགས་དམ་གྱི་བཅུད་ཡིན་པ་སེམས་ལ་ཕན་པའི་ཁྲིད་གཅིག་ཞུ་ཞུས་པས་འདི་སྩལ་བར་གྲགས་ཤིང་།  དགེ་བཤེས་འཕགས་པ་ལྷ་ཞེས་བྱ་བ་བསྐུལ་ཏེ།  ཁྲིད་ཡིག་ཀྱང་དུས་དེར་མཛད་པ་ཡིན་ཅེས་གསུངས།  ས་སྐྱ་པའི་གདུང་བརྒྱུད་བླ་ཆེན་བསོད་བློ་རྒྱ་ནག་ཏུ་འབྱོན་པའི་དུས་ཀྱང་རྒྱལ་སྲས་རིན་པོ་ཆེ་ལྷ་ས་བར་སྐྱེལ་མ་ལ་ཕེབས།  དུས་དེར་རྒྱལ་སྲས་པས་དབུ་མཛད།  ཕྱོགས་ཀྱི་དགེ་བའི་བཤེས་གཉེན་ལྷ་སའི་ཁྱམས་ར་གང་ལའང་སྤྱི་ཆོས་སུ་གདམས་པ་འདི་ཀ་གནང་ཞེས་ཆོས་རྗེ་རྒྱལ་སྲས་པའི་རྣམ་ཐར་དུ་འབྱུང་བས་མཚོན་དགེ་བའི་བཤེས་གཉེན་ཆེན་པོ་རྣམས་ནས་ཀྱང་ཐུགས་དམ་གྱི་སྙིང་པོར་མཛད།  ཁྱད་པར་རྗེ་བཙུན་རྡོ་རིང་པ་ལ།  འཇམ་མགོན་ས་པཎ་ནས་བརྒྱུད་པའི་སྲོལ་གཉིས་ཀའི་ཆུ་བོ་གཅིག་ཏུ་འདྲེས་པ་ཚར་ཆེན་ཆོས་ཀྱི་རྒྱལ་པོས་གསན་ཅིང་།  དཔལ་ཞྭ་ལུ་གསེར་བཀང་གི་ཆོས་གྲར་ཆོས་རྗེ་བླ་མ་དམ་པའི་ཁྲིད་ཡིག་གི་སྟེང་ནས་ཉམས་ཁྲིད་སྩལ་བའི་སྐབས།  འཇམ་པའི་དབྱངས་དངོས་གནས་གསར་བ་མཁྱེན་བརྩེའི་དབང་ཕྱུག་གི་གསུང་རྒྱུན་ཟིན་བྲིས་སྙིང་གི་མུན་སེལ་ཞེས་བྱ་བ་མཛད་དེ་དུས་ཕྱིས་པར་ཉམས་འཁྲིད་ཀྱི་བརྒྱུད་པ་བར་མ་ཆད་པར་བྱུང་བ་དང་།  རྒྱལ་སྲས་རིན་པོ་ཆེ་ནས་བརྒྱུད་པ་རྗེ་ཀུན་དགའ་གྲོལ་མཆོག་གིས་གསན་ཅིང་ཁྲིད་བརྒྱའི་གླེགས་བམ་དུ་བཀོད་པའི་ཁྲིད་ལུང་གི་རྒྱུན་ཀྱང་ད་ལྟའི་བར་དུ་བཞུགས་པ་ཡིན་ནོ།།  །།གཉིས་པ་ལོ་རྒྱུས་དེ་དང་ལྡན་པའི་གདམས་པ་དངོས་ལ།  དེ་ལྟ་བུའི་སུམ་པ་ལོ་ཙཱ་བའི་སྙན་བརྒྱུད་བློ་སྦྱོང་ངམ།  མཁའ་འགྲོའི་རྡོ་རྗེའི་ཚིག་བཞི་པ་ཞེས་གྲགས་པའི་ཁྲིད་ཉམས་སུ་ལེན་པར་བྱེད་པ་ལ་བཞི་ལས།  རྡོ་རྗེའི་ཚིག་དང་པོ།  གང་བྱུང་གིས་ཆོག་ན་ཅི་བྱས་བདེ།  ཞེས་པའི་དོན་ཉམས་སུ་བླང་བ་ལ་གཉིས༑  སྔོན་འགྲོ་དང་སྦྱར་ཏེ་ཉམས་སུ་བླང་ཚུལ་དང་།  དངོས་གཞི་དང་སྦྱར་ཏེ་ཉམས་སུ་བླང་བའི་ཚུལ་ལོ།  །དང་པོ་ནི།  གནས་དབེན་པར་བདེ་བའི་གདན་ལ་བསམ་གཏན་གྱི་རོལ་པས་འདུག་སྟེ༑  མདུན་གྱི་ནམ་མཁར་བླ་མ་དཀོན་མཆོག་གསུམ་མཁའ་ཁྱབ་ཏུ་བཞུགས་པ་ལ་བློ་གཏད་དེ།  རང་གཞན་སེམས་ཅན་ཐམས་ཅད་སྒོ་གསུམ་འཇུག་པ་གཅིག་པས་སྐྱབས་སུ་འགྲོ་བར་མོས་ལ།  སྐྱབས་འགྲོ་བཞི་སྐོར་བརྒྱ་སྟོང་སོགས་ཅི་ནུས་དང་།  སེམས་ཅན་ཐམས་ཅད་ཡིད་ཡུལ་དུ་བྱས་ཏེ།  སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།  དེའི་ཆེད་དུ་མཁའ་འགྲོ་མའི་སྙན་བརྒྱུད་ཀྱི་གདམས་པ་ཟབ་མོ་ཉམས་སུ་བླང་བར་བགྱིའོ།  །ཞེས་ཐེངས་གསུམ་བརྗོད་པས་སྨོན་འཇུག་གི་སེམས་བསྐྱེད།  ཁྲིད་དུ་བྱེད་པའི་ཚེ་དེ་བཞིན་བྱ་ལ།  ཐུག་འཕྲད་དུ་ཉམས་སུ་ལེན་པ་ན།  ཆོས་བཞི་བསྟན་པའི་མདོའི་དོན་ཇོ་བོ་རྗེས་མཛད་པའི།  སངས་རྒྱས་ཆོས་ཚོགས་ཚར་གསུམ་ཙམ་བརྗོད་པས་སྐྱབས་སེམས་དུས་གཅིག་ཏུ་འབྱུང་བ་ཡིན་ཏེ།  དེའང་ཚིག་དང་པོས་གང་ལ་སྐྱབས་སུ་འགྲོ་བའི་ཡུལ་བསྟན།  བྱང་ཆུབ་བར་དུ་ཞེས་པས་དུས།  བདག་ནི་ཞེས་པ་གང་ཟག  །སྐྱབས་སུ་མཆི་ཞེས་པས་བྱ་བ་བསྟན།  སྦྱིན་སོགས་བགྱིས་པའི་ཞེས་པས་འཇུག་པ་བྱང་སེམས།  སངས་རྒྱས་འགྲུབ་པར་ཤོག་གིས་སྨོན་པ་བྱང་སེམས་བསྟན་པ་ཡིན་ནོ་གསུངས།  སྔོན་འགྲོ་དངོས་ལ།  དལ་འབྱོར་རྙེད་དཀའ་དང་།  འཆི་བ་མི་རྟག་པ་ལ་སྦྱར་ཏེ་བསྒོམ་པ་དང་།  ལས་རྒྱུ་འབྲས་དང་འཁོར་བའི་ཉེས་དམིགས་ལ་སྦྱར་ཏེ་བསྒོམ་པ་གཉིས།  དང་པོ་ནི།  རང་རེ་རྣམས་ཀྱི་ལུས་ལ་ནད་མེད།  སེམས་ལ་སྡུག་བསྔལ་མེད།  བསམ་པ་འགྲུབ།  གཞན་གྱིས་བསྟོད་ཅིང་བསྐུར་བ་སོགས།  དེས་མཚོན་པའི་ལུས་སེམས་ལ་བདེ་བ་གང་བྱུང་ཡང་།  དེ་ཙམ་གྱིས་མི་ཆོག་པར།  གཞན་ལ་བརྙས་འདོད།  གཞན་བདེ་བ་ལ་མི་བདེ་བའི་ཕྲག་དོག  །རང་གི་བདེ་བ་ལ་རློམ་སེམས་སོགས་སྣ་ཚོགས་ཤིག་བྱས་པས།  ཆགས་སྡང་གི་ལས་མང་པོ་བསགས་ནས།  བདེ་བ་དེ་ཀ་འཁོར་བ་དང་ངན་སོང་གི་རྒྱུར་སོང་བ་ཡིན།  ད་ནི་བདེ་བ་གང་བྱུང་ཡང་།  དེ་ཀས་ཆོག་པར་ཉམས་སུ་ལེན་པ་སྟེ།  དེའང་རང་ལ་གོང་དུ་སྨོས་པ་ལྟར་ལུས་སེམས་ཀྱི་ཐོག་ཏུ་བདེ་བར་སྣང་བ་གང་བྱུང་ཡང་བདེ་བ་དེ་ལམ་གྱིས་གསལ་བཏབ།  ཚོར་བ་བདེ་བ་མྱོང་བ་ན།  བདེ་བ་འདི་ནི་གཉིད་སད་ཁའི་རྨི་ལམ་དང་འདྲ་བར་སྐད་ཅིག་ཙམ་ཡིན་གྱི་འདི་ལ་ཆགས་སྡང་གི་ལས་སོགས་རིན་མི་ཆོག  །ང་རང་གིས་བདེ་བ་མྱང་བ་འདི་ཀས་ཆོག  །མགྲོན་ཁང་གི་ཁང་པ་ཇི་ལྟར་དགའ་ཞིང་མཛེས་ཀྱང་།  རང་རེ་ཞག་རེ་ཙམ་ལས་མི་སྡོད་པར་བུད་འགྲོ་བས།  ཆགས་ཞེན་བྱེད་རིན་མི་ཆོག་པ་དང་།  མགྲོན་ཁང་ན་ལོངས་སྤྱོད་ཇི་ཙམ་ཡོད་པ་དང་།  མགྲོན་ཁང་ན་སྐྱེ་བོའི་འདུ་འཚོགས་ཇི་ཙམ་ཡོད་ཀྱང་།  རང་རེ་ཡུད་ཙམ་རེ་ནས་བུད་འགྲོ་བས་ཆགས་རིན་མི་ཆོག་པ་ལྟར།  ཚེ་འདིའི་གནས་ལུས་ལོངས་སྤྱོད་འཁོར་གཡོག་ལ་སོགས་པ་ཇི་སྙེད་ཅིག་ཡོད་ཀྱང་།  ཡུད་ཙམ་རེ་སྔོན་ལས་ཀྱི་འཕེན་པ་དང་རྟེན་འབྲེལ་གྱི་དབང་གིས་ཚོགས་པ་ཡིན་གྱིས།  ནམ་འཆི་ཆ་མེད་པས་མྱུར་དུ་མྱུར་དུ་གྱེས་ཤིང་བྲལ་ནས།  རང་གཅིག་པུར་ག་ཤེད་དུ་ཡུད་ཀྱིས་འགྲོ་རྒྱུ་ཡིན་པས།  དེ་ལ་བརྟེན་ན་ཆགས་སྡང་གི་ལས་གསོག་ཏུ་མི་ཁོམ་སྙམ་དུ་ཡང་ཡང་སེམས་པར་བྱེད།  དེ་བཞིན་ཏུ་ལུས་ལ་ན་ཚ་དང་།  སེམས་ལ་སྡུག་བསྔལ་དྲག་པོ་བཟོད་བླག་མེད་པ།  དེས་མཚོན་པའི་སྡུག་པར་སྣང་བ་བྱུང་བ་ན།  དེ་ལ་བརྟེན་ནས་ཆགས་སྡང་གི་ལས་ཁམ་པོ་ཆེ་བསགས་པས།  སྡུག་པ་དེ་ཀ་ཐར་པའི་གེགས་སུ་སོང་བ་ཡིན་པས།  དེ་ནི་སྡུག་པར་སྣང་བ་གང་བྱུང་ཡང་སྡུག་པ་དེ་ཀས་ཆོག་གི།  དེ་ལ་བརྟེན་ནས་ལས་སོགས་རྒྱུ་ཅི་ཡང་མེད༑  སྡུག་པར་སྣང་བ་འདི་གཉིད་སད་ཀའི་རྨི་ལམ་དང་འདྲ།  མགྲོན་ཁང་པ་ཤིན་ཏུ་ཉམ་ཉེས་པ་དང་།  ལོངས་སྤྱོད་མེད་པ་དང་།  དེ་ན་འཁོད་པས་རང་ལ་གཤེ་སྐུར་བྱེད་པ་དང་འདྲ།  གང་བྱེད་ཀྱང་རང་རེ་ཡུད་ཀྱིས་བུད་འགྲོ་བ་མ་གཏོགས།  དེར་གཏན་དུ་མི་སྡོད་པས་ཆགས་སྡང་བྱ་རིན་མི་ཆོག་པ་བཞིན་ཏུ།  བདག་ཀྱང་དོ་ནུབ་འཆིའམ།  སང་འཆི་བའི་ཚོད་འདི་ལ།  སྡུག་པོ་གང་བྱུང་ཡང་།  དེ་ལ་བརྟེན་པའི་ལས་གསོག་དུ་མི་ཁོམ།  ད་ཅི་ནས་ཀྱང་ཚེ་ཐུང་འདི་དོན་མེད་དུ་མ་སོང་བར་ཆོས་ཤིག་རང་བྱེད་དོ་སྙམ་དུ་སེམས་པར་བྱེད་པ་ཡིན་གསུངས།  གཉིས་པ་ལས་རྒྱུ་འབྲས་དང་འཁོར་བའི་ཉེས་དམིགས་དང་སྦྱར་ཏེ་གང་བྱུང་གིས་ཆོག་ན་ཅི་བྱས་བདེ་བར་ཉམས་སུ་ལེན་པ་ནི།  སྔར་བཤད་པ་ལྟར་རང་ལ་བདེ་བ་བྱུང་ན།  བདེ་བ་འདི་ལྟ་བུ་ཐོབ་པ་བདག་གི་སྐྱེ་བ་སྔོན་མ་དགེ་བ་བྱས་པའི་འབྲས་བུར་འདུག  །འདོད་ནི་བདེ་བ་འདི་ཁོ་ན་འདོད་པར་འདུག་དེ་རྒྱུ་མི་དགེ་བ་ལས་མི་འབྱུང་གི།  དགེ་བ་ཁོ་ན་ལས་འབྱུང་བར་འདུག་པས།  ཅིས་ཀྱང་རང་དུས་འདི་ནས་བཟུང་སྟེ།  མ་ཤིའི་བར།  སང་ཉི་མ་མ་ཤར་གྱི་བར།  ཐུན་འདི་མ་གྲོལ་གྱི་བར་དུ།  དགེ་བ་ཆེ་འབྲིང་ཆུང་གསུམ་འགྲུབ་ཚད་ཅིག་གསོག་སྟེ་སྙམ་དུ་བསམ།  སྡུག་པར་སྣང་བ་གང་བྱུང་ཡང་།  འདི་འདྲ་བའི་སྡུག་བསྔལ་ཉམས་སུ་མྱོང་བ་འདི་མི་དགེ་བ་བྱས་པའི་འབྲས་བུ་ཡིན།  སྡུག་པོ་འདི་ལྟ་བུ་འདོད་པོ་སུ་ཡང་མེད།  སྡུག་པོ་མི་འདོད་ཙ་ན།  དེའི་རྒྱུ་མི་དགེ་བ་མི་སྤོང་པའི་ཐབས་མི་འདུག་པས།  དུས་འདི་ནས་མ་ཤིའི་བར་སོགས་སུ་མི་དགེ་བ་ཆེན་པོ་ལྟ་ཅི་སྨོས།  ཕྲ་ཞིང་ཕྲ་བ་ཡན་ཆད་སྲོག་ལ་བབ་ཀྱང་མི་བྱེད་སྙམ་པའི་འདུན་པ་དྲག་པོ་བཏང་།  དེས་མཚོན་པའི་ལུས་སེམས་སྡུག་བསྔལ་ཅི་བྱུང་ཡང་༑  ངས་འདི་ཙམ་གྱིས་སྡུག་བསྔལ་ཕྲ་མོ་ཡང་མི་བཟོད་ན།  དམྱལ་བ་ཡི་དྭགས་དུད་འགྲོ་རྣམས་ཀྱི་སྡུག་བསྔལ་དོས་དྲག་ལ་ཡུན་རིང་བ་ཁམ་པོ་ཆེ་འདི་དག་བཟོད་པའི་བླག་ཨེ་འདུག  །དེས་མཚོན་པའི་ལྷ།  ལྷ་མ་ཡིན།  མིའི་སྡུག་བསྔལ་ཆེན་པོ་རྣམས་བཟོད་ཐབས་མི་འདུག་པས།  དེ་དག་གི་རྒྱུ་སྡིག་པ་སྤོང་དགོས་བསམ་པའི་འདུན་པ་བྱེད་པ་ཡིན་གསུངས།  །གཉིས་པ་ལམ་གྱི་དངོས་གཞི་དང་སྦྱར་ཏེ་ཉམས་སུ་བླང་བ་ལ་གཉིས།  ཀུན་རྫོབ་བྱང་ཆུབ་ཀྱི་སེམས་དང་སྦྱར་ཏེ་ཉམས་སུ་བླང་བ་དང་།  དོན་དམ་བྱང་ཆུབ་ཀྱི་སེམས་དང་སྦྱར་ཏེ་ཉམས་སུ་བླང་བའོ།  །དང་པོ་ནི།  རང་གི་ལུས་སེམས་ཀྱི་བདེ་བ་གང་བྱུང་ཡང་།  བདེ་བ་དེ་གསལ་བཏབ།  ཚོར་བ་བདེ་བ་མྱོང་བ་ན།  བདེ་བ་འདི་ལྟ་བུ་བྱུང་བ་ལ་དགའ་བ་ཁོ་ན་ཡོད།  བདེ་བ་འདོད་མཁན་གྱི་སེམས་ཅན་འདི་ཐམས་ཅད་བདག་གི་ཅིར་མི་འོང་མ་ཡིན་གྱི།  ཚེ་རབས་སྔ་མ་རྣམས་སུ་ཕ་མ་དྲིན་ཅན་ཡང་ནས་ཡང་དུ་བྱས་པ་ཤ་སྟག་ཡིན་པས།  བདག་གི་བདེ་བ་རྒྱུ་དང་བཅས་པ་འདི་ཐམས་ཅད་སེམས་ཅན་ཐམས་ཅད་ལ་སྦྱིན་དགོས་བསམ་པའི་འདུན་པ་དྲག་པོ་བྱས།  རང་གི་ལུས་ལོངས་སྤྱོད་སོགས་བདེ་བ་དང་།  དེའི་རྒྱུ་དགེ་བའི་རྩ་བ་ཐམས་ཅད་བློས་ལིང་གིས་བླངས་ཏེ་སེམས་ཅན་ཐམས་ཅད་ལ་བྱིན་པས་ཐུན་མོང་དུ་ཡིད་ལ་འདོད་དགུ་འབད་མེད་འབྱུང་བ་ཡིད་བཞིན་ནོར་བུའི་ཆར་དུ་གྱུར།  བྱེ་བྲག་གོས་མེད་པ་ལ་གོས།  ཟས་མེད་པ་ལ་ཟས།  མགོན་སྐྱབས་མེད་པ་ལ་མགོན་སྐྱབས།  དེས་མཚོན་པའི་ཡིད་ལ་གང་འདོད་ཀྱི་ཆར་ཆེན་པོར་གྱུར་ཏེ་བསམ་པ་ཐམས་ཅད་རྫོགས་པར་བསམ།  དེ་བཞིན་ཏུ་ཚ་དམྱལ་བ་རྣམས་ལ་ཆར་དང་རླུང་གྲང་མོ་སོགས་ཀྱིས་ཚ་བའི་གདུང་བ་བསལ།  ལུས་སེམས་བསིལ་བའི་བདེ་བ་ལ་བཀོད།  གྲང་དམྱལ་བ་རྣམས་ལ་ཉི་མའི་འོད་ལ་སོགས་པ་དྲོ་བའི་དངོས་པོས་མུན་པ་བསལ།  དྲོ་ཞིང་བདེ་བར་བྱས་པ་སོགས་ཀྱིས་མཚོན་རིགས་དྲུག་སོ་སོའི་སྡུག་བསྔལ་སྦྱོང་ཆས་སུ་གྱུར་སོང་སྙམ་པའི་འདུན་པ་བྱེད།  དེ་གསལ་འདེབས་པའི་སླད་དུ།  བདག་གི་བདེ་བ་དང་དགེ་བ་ཐམས་ཅད་སེམས་ཅན་ཐམས་ཅད་ལ་སྨིན་པར་གྱུར་ཅིག་ཅེས་སྨོན་ལམ་གདབ།  ཡུལ་ཁྱད་པར་ཅན་ལ་གསོལ་བ་བཏབ་ན་གང་བཏབ་པ་དེ་འགྲུབ་པ་ཡིན་པས།  མདུན་གྱི་ནམ་མཁར་བླ་མ་དང་དཀོན་མཆོག་གསུམ་མཁའ་ཁྱབ་ཏུ་བཞུགས་པ་ལ་གདུང་ཤུགས་ཆེན་པོས།  བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་གྱིས་བདག་གིས་བདེ་བ་དང་དགེ་བ་སེམས་ཅན་ཐམས་ཅད་ལ་སྨིན་པར་བྱིན་གྱིས་བརླབ་ཏུ་གསོལ།  ཞེས་གསོལ་བ་དྲག་ཏུ་གདབ།  མདོར་ན།  འདུན་པ་དང་།  སྨོན་ལམ་དང་།  གསོལ་འདེབས་གསུམ་སྤེལ་མར་བྱ་ཞིང་ཉམས་སུ་བླངས་ཏེ།  བདེ་བ་གང་བྱུང་ཡང་ཁེངས་སེམས་དང་རློམ་སེམས་སོགས་འཁོར་བའི་རྒྱུར་མི་གཏོང་བར།  གནད་འདི་ལྟ་བུས་ལམ་དུ་གཏོང་བ་ཡིན་གསུངས།  དེས་མཚོན་པའི་སྡུག་པར་སྣང་བ་གང་བྱུང་ཡང་།  སྡུག་པ་འདི་ལྟ་བུ་མི་འདོད་པ་ཁོ་ན་ཡོད་ཀྱང་།  སེམས་ཅན་འདི་རྣམས་ཐབས་མི་མཁས་པའི་དབང་གིས།  སྡུག་མི་འདོད་བཞིན་དུ་སྡུག་བསྔལ་ཁོ་ན་བསྒྲུབ་པར་འདུག  །ཅི་ནས་ཀྱང་སེམས་ཅན་ཐམས་ཅད་ཀྱི་སྡུག་བསྔལ་དང་།  །སྡུག་བསྔལ་གྱི་རྒྱུ་ལས་དང་ཉོན་མོངས་པ་ཐམས་ཅད་བདག་གི་སྡུག་བསྔལ་འདི་ལ་ཐིམ་ན་སྙམ་པའི་འདུན་པ་དྲག་པོ་བྱས་པས།  སེམས་ཅན་ཐམས་ཅད་ཀྱི་སྡུག་བསྔལ་རྒྱུ་དང་བཅས་པ་ཐམས་ཅད་ནག་ཕུང་གིས་འདུས་བྱུང་།  རང་གི་སྡུག་བསྔལ་གང་ཡིན་པ་དེ་ལ་སིབ་ཀྱིས་ཐིམ།  སེམས་ཅན་ཐམས་ཅད་དཀར་སངས་ཀྱིས།  བདེ་ཆམ་གྱིས་སོང་བར་བསམ་ཞིང་རིག་པ་བརྗོད་མེད་དུ་བཞག  །གོང་བཞིན་འདུན་པ།  སྨོན་ལམ།  གསོལ་འདེབས་རྣམས་སྤེལ་མར་བྱ་སྟེ།  དེ་ཡང་།  སེམས་ཅན་ཐམས་ཅད་ཀྱི་སྡུག་བསྔལ་དང་སྡིག་པ་ཐམས་ཅད་བདག་ལ་སྨིན་པར་གྱུར་ཅིག་ཅེས་སྨོན་ལམ་དང་།  བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་གྱིས་སེམས་ཅན་ཐམས་ཅད་ཀྱི་སྡུག་བསྔལ་དང་སྡིག་པ་ཐམས་ཅད་བདག་ལ་སྨིན་པར་བྱིན་གྱིས་བརླབ་ཏུ་གསོལ།  ཅེས་གསོལ་བ་གདབ།  སྡུག་པ་ལ་ཁོང་ཁྲོ་བ་དང་།  ཞུམ་པའི་སེམས་མི་བྱ་བར་ལམ་དུ་གཏོང་བ་གལ་ཆེ་གསུངས༑  མདོར་ན།  རང་ལ་ཁབ་སྐུད་ཙམ་སྟེར་མཁན་བྱུང་བ་ན།  ངས་འདི་ལྟ་བུ་ཐོབ་པ་འདི།  སྔོན་གཞན་ལ་བྱིན་པའི་ཕན་ཡོན་གྱིས་བྱུང་བ་ཡིན་གྱི།  སྟེས་དབང་ངམ།  ཕོ་སྒོ་ལྟ་བུས་བྱུང་བ་མིན༑  འདིས་མཚོན་པའི་བདེ་དགེ་ཐམས་ཅད་ཡར་བླ་མ་དཀོན་མཆོག་ལ་ཕུལ།  མར་སེམས་ཅན་ཐམས་ཅད་ལ་ལྟོས་མེད་དུ་ལིང་གིས་བྱིན་པས་གོང་བཞིན་གང་ལ་གང་འདོད་པའི་རྫས་སུ་གྱུར་ཏེ།  ཚིམས་པར་བསམ་པ་བྱས་པས།  དངོས་པོ་ཕྲ་ཞིང་ཕྲ་བ་ཁབ་སྐུད་ཙམ་ལ་བརྟེན་ནས་ཀྱང་།  དགེ་བ་དཔག་ཏུ་མེད་པ་གསོག་ཐུབ་པའི་གནད་ཡིན་གསུངས།  །གཉིས་པ་དོན་དམ་བྱང་སེམས་དང་སྦྱར་ཏེ་ཉམས་སུ་བླང་བ་ནི།  བདེ་བར་སྣང་བ་གང་བྱུང་ཡང་།  དེ་ཀའི་ངོ་བོ་རང་གི་སེམས་ལས་ལོགས་སུ་གྲུབ་པ་ཅུང་ཟད་ཀྱང་མེད་པ།  སེམས་དེ་ཉིད་ཀྱང་།  དང་པོ་དུས་འདི་ཙམ་ན།  གནས་འདི་ལྟ་བུར༑  ཚུལ་འདི་ལྟར་སྐྱེས་བཙལ་པས།  སྙེད་རྒྱུ་མི་ཡོང་བས་དང་པོར་སྐྱེ་བའི་རྒྱུས་སྟོང་པ།  བར་དུ་རང་གི་ལུས་ཀྱི་ཕྱི་ནང་དོན་སྙིང་ནང་ཁྲོལ་ནས་བརྩམས་ཏེ།  ཕྱི་སྣོད་ནང་བཅུད་ཕྲ་རགས་ཀྱི་བར་གང་དུ་གནས།  དབྱིབས་དང་།  ཁ་དོག་དང་།  མཚན་མ་ཇི་ལྟ་བུས་གནས་ལེགས་པར་བཙལ་ཞིང་བརྟགས་ཀྱང་།  འདིའོ་ཞེས་བརྗོད་མི་ཤེས་པས་བར་དུ་གནས་པའི་ངོ་བོས་སྟོང་།  དེ་ལྟར་སྐྱེ་བ་དང་གནས་པ་མ་གྲུབ་ཙ་ན།  དེ་ལ་ལྟོས་པའི་འགག་པའང་མི་གྲུབ་པས།  ཐ་མར་འདི་འདྲ་ཞིག་ཏུ་ཐིམ་སོང་ཟེར་བའམ།  ཟད་སོང་ཟེར་བ་སུས་བཙལ་ཀྱང་མི་རྙེད་པས།  ཐ་མ་འགག་པའི་འབྲས་བུ་སྟོང་པ་སྟེ།  མདོར་ན།  སྐྱེ་འགག་གནས་གསུམ་དང་བྲལ་བའི་གནས་ལུགས་བརྗོད་བྲལ་གྱི་སྟེང་དུ་ཆམ་ཆམ་འཇོག་པར་བྱེད།  དེ་བཞིན་ཏུ་སྡུག་པར་སྣང་བ་གང་བྱུང་ཡང་དེ་ཀའི་ངོ་བོ་ལ་བལྟས་ཏེ་གོང་བཞིན་ཉམས་སུ་ལེན།  མདོར་ན།  བདེ་སྡུག  །སྐྱིད་མི་སྐྱིད་སོགས་གཉིས་ཆོས་ཀྱིས་བསྡུས་པའི་སྣང་བ་གང་བྱུང་ཡང་།  རློམ་ཞེན་དང་།  ཁོང་ཁྲོ་སོགས་མི་བྱ་བར།  གནད་འདི་ལྟ་བུས་ལམ་དུ་བཏང་བས།  ཅི་བྱུང་བདེ་བ་ཞེས་བྱ་བ།  ཅི་བྱུང་ཡང་ཆོས་སུ་སོང་བས་གནས་སྐབས་དང་།  མཐར་ཐུག་ཏུ་བདེ་བ་ཞིག་ཡོང་བ་ཡིན་ནོ་གསུངས།  རྡོ་རྗེའི་ཚིག་གཉིས་པ།  སེམས་བཞག་པར་བསྡད་ན་ཕྱིན་ཀྱང་ཆོག  །ཅེས་པའི་དོན་ཉམས་སུ་ལེན་པ་ལའང་གཉིས།  ཐུན་མོང་གི་རྣལ་འབྱོར་དང་།  ཐུན་མོང་མ་ཡིན་པའི་རྣལ་འབྱོར་རོ།  །དང་པོ་ཐུན་མོང་གི་རྣལ་འབྱོར་གྱིས་ཉམས་སུ་བླངས་ན།  དགེ་བའི་བྱ་བ་གང་བྱེད་ཀྱང་།  བུ་གཅིག་པོ་ཤི་བའི་མ་བཞིན་དུ་ནམ་ཡང་ཡིད་ལ་འབྲལ་ཐབས་མེད་པའི་འདུན་པ་དྲག་པོ་དུང་ངེ་བ་བྱས།  གཡེང་བ་གང་བྱུང་ཡང་།  དེའི་དབང་དུ་མི་བཏང་བར་ཉམས་སུ་བླངས་ན།  འགྲོ་འཆག་ཉལ་འདུག་གང་བྱེད་ཀྱང་སེམས་བཀོལ་དུ་བཏུབ་པས་དགེ་བ་མི་ཉམས་ཤིང་འཕེལ་བར་གྱུར་པས་ན།  བསྡད་ཀྱང་རུང་ལ།  ཕྱིན་ཀྱང་ཆོག  །ཅེས་པ་ཡིན་གསུངས།  གཉིས་པ་ཐུན་མོང་མིན་པའི་རྣལ་འབྱོར་གྱིས་ཉམས་སུ་བླང་བ་ནི།  སློབ་དཔོན་ཞི་བ་ལྷས།  ཞི་གནས་རབ་ཏུ་ལྡན་པའི་ལྷག་མཐོང་གིས།  །ཉོན་མོངས་རྣམ་པར་འཇོམས་པར་ཤེས་བྱས་ནས།  །ཐོག་མར་ཞི་གནས་བཙལ་བྱ་དེ་ཡང་ནི།  །འཇིག་རྟེན་ཆགས་པ་མེད་ལ་མངོན་དགས་འགྲུབ།  །ཅེས་གསུངས་པ་ལྟར།  ཞི་གནས་ཀྱིས་སེམས་ལས་སུ་རུང་བས་ཉོན་མོངས་པ་ཟིལ་གྱིས་གནོན༑  ལྷག་མཐོང་གིས་སེམས་ཀྱི་ངོ་བོ་རྟོགས་པས་ཉོན་མོངས་པ་དྲུངས་ནས་འབྱིན་པར་ཤེས་པར་བྱས་ནས།  ཐོག་མར་ལྷག་མཐོང་གི་རྟེན་ཞི་གནས་བཙལ་དགོས།  དེ་ཡང་ལུས་དང་སེམས་རྣམ་པར་དབེན་པ་ལས་སྐྱེ་བས་ན།  ཚེ་འདིར་སྣང་གི་དགོས་མེད་ཀྱི་བྱ་ལ་བུན་ལོང་ངེ་བ་ཐམས་ཅད་ལིངས་ཀྱིས་བསྐྱུར་ནས།  ལས་དང་པོ་པས་གནས་དབེན་པར་སྟན་བདེ་བ་ལ་ལུས་སྐྱིལ་ཀྲུང་དྲང་པོར་བསྲང་༑  རླུང་རང་སོར་བཞག  །བླ་མ་དང་ལྷག་པའི་ལྷ་ལ་གསོལ་བ་བཏབ།  སེམས་དུས་གསུམ་གྱི་སྤྲོས་པ་ཐམས་ཅད་བཅད་དེ།  གནས་ལུགས་བརྗོད་བྲལ་གྱི་ངང་དུ་འཛིན་པ་མ་ཞུགས་པར་ཧད་དེ་ཆད་དེ་མཉམ་པར་བཞག་པས་གནས་ཉམས་རིམ་གྱིས་སྐྱེ་བར་འགྱུར་ལ།  ཅུང་ཟད་གོམས་པས་དུས་དང་རྣམ་པ་ཐམས་ཅད་དུ་མཉམ་པར་འཇོག་པར་བྱེད།  དེ་ལྟར་བརྩོན་པས་ཡུལ་རྐྱེན་གྱིས་མི་འཕྲོག་པར་སེམས་རང་ངོ་ཤེས།  རང་ས་ཟིན།  རང་དབང་ཐོབ་པས་དམིགས་པ་གང་ལ་གཏད་ཀྱང་སེམས་བཞག་པར་སྡོད་ན།  ལུས་གྲོང་ཡུལ་དུ་གནས་པའམ།  བཤུལ་རིང་གི་ལམ་དུ་བགྲོད་ཀྱང་༑  སེམས་ཉམས་མྱོང་དང་མི་འབྲལ་བས་གང་བྱས་ཀྱང་ཆོག་པ་ཡིན་ནོ།  །རྡོ་རྗེའི་ཚིག་གསུམ་པ།  བློ་ཆོས་སུ་སོང་ན་ཤི་ཡང་སླ།  ཅེས་པའི་དོན་ཉམས་སུ་བླང་བ་ལ་གཉིས།  ཐུན་མོང་དང་ཁྱད་པར་རོ།  །དང་པོ་ནི།  ཀུན་རྫོབ་ཏུ་དཀོན་མཆོག་དཔང་དུ་བཙུགས་ཏེ།  རྡོ་རྗེའི་ཚིག་དང་པོའི་སྐབས་སུ་ཇི་སྐད་བཤད་པའི་ཉམས་ལེན་གྱིས་ལས་རྒྱུ་འབྲས་ཕྲ་ཞིང་ཕྲ་བའང་སྤང་བླང་དང་།  ཀུན་རྫོབ་བྱང་སེམས་ལ་བློ་སྦྱོང་བ་ཚུལ་བཞིན་ཏུ་བྱས་ཏེ།  ཆོས་དང་གང་མཐུན་བྱེད་པ་ཡིན་ལ།  དེ་ལྟར་རྩེ་གཅིག་ཏུ་དྲན་པ་དང་ཤེས་བཞིན་གྱིས་བསྐྱངས་པས།  རང་གི་བློ་རྒྱུད་དང་དམ་པའི་ཆོས་ལྷན་གྱིས་འདྲེས་ཏེ།  དུས་དང་རྣམ་པ་ཀུན་ཏུ་མི་དགེ་བ་དང་ལུང་མ་བསྟན་གྱི་དབང་དུ་མ་སོང་བར་དགེ་བའི་སྤྱོད་པ་དང་།  བྱང་ཆུབ་སེམས་ཀྱིས་དུས་འདའ་བ་ཞིག་བྱུང་ན།  ད་ལྟ་རང་འཆིའང་དགེ་བའི་སྣང་བ་དང་མི་འབྲལ་ཞིང་།  ཡིད་བདེ་བའི་ངལ་འཚོ་ཐོབ་པས་ཤིའང་སླ་བ་ཡིན་ཏེ།  སྤྱོད་འཇུག་ལས།  བྱང་ཆུབ་སེམས་ཀྱི་རྟར་ཞོན་ནས།  བདེ་ནས་བདེ་བར་འགྲོ་བ་ལ།  །སེམས་ཤེས་སུ་ཞིག་སྒྱིད་ལུག་སྐྱེ།  །ཞེས་གསུངས་པ་ལྟར་རོ།  །གཉིས་པ་ནི།  ཐུན་མོང་མིན་པའི་དབང་དུ་བྱས་ན།  བློ་ནི་སེམས།  ཆོས་ནི་སེམས་ཀྱི་ཆོས་ཉིད་རང་བཞིན་གྱིས་སྤྲོས་པ་ཐམས་ཅད་དང་བྲལ་བ་སྟེ།  མདོར་ན་རང་སེམས་མཚན་ཉིད་གསལ་བ།  ངོ་བོ་སྟོང་པ་དེ་གཉིས་དབྱེར་མི་ཕྱེད་པ་ཟུང་འཇུག་བརྗོད་པའི་མཐའ་ཐམས་ཅད་དང་བྲལ་བ་ལྷག་མཐོང་རྣམ་པར་མི་རྟོག་པ་དེའི་རང་ངོ་ཤེས་པར་བྱས་ལ།  རྒྱུན་བསྐྱང་བ་ལ་འབད་པ་ཡིན་གསུངས།  དེ་ལྟར་འབད་པས་སེམས་དང་ཆོས་ཉིད་རོ་གཅིག་ཏུ་འདྲེས་པ་ནི་བློ་ཆོས་སུ་སོང་བས་ད་ལྟ་ཤིའང་རེ་དོགས་ཀྱི་གཟུང་འཛིན་མི་འབྱུང་བ་ཡིན་ནོ།  །རྡོ་རྗེའི་ཚིག་བཞི་པ།  སེམས་སྐྱེ་མེད་དུ་རྟོགས་ན་འཆི་རྒྱུའང་མེད།  ཅེས་གསུངས་པའི་དོན་ནི།  དེ་ལྟར་བྱང་ཆུབ་སེམས་རྣམ་པ་གཉིས་ལ་བློ་འབྱོངས་ན་འཆི་བ་ལ་སོགས་པའི་རྐྱེན་གང་གིས་ཀྱང་མི་བརྫི་བར་མ་ཟད།  ལེགས་པར་དཔྱད་ན་འཆི་བ་ལྟར་སྣང་བའང་དོན་དུ་འཆི་རྒྱུ་མེད་དེ།  སྐྱེ་བ་མེད་པའི་ཕྱིར་འདུས་མ་བྱས་ཀྱི་ནམ་མཁའ་བཞིན་ནོ།  །དེ་ལ་སྐྱེ་བ་མེད་པའི་ཚུལ་ནི།  ལུས་ནི་སེམས་ཀྱིས་བཏགས་པ་ཙམ་ལས་དོན་དུ་མ་གྲུབ་སེམས་ནི་དང་པོར་སྐྱེ་བའི་རྒྱུས་སྟོང་པ་སོགས་སྔར་སྨོས་པ་ལྟར་སྐྱེ་འགགས་གནས་གསུམ་དང་བྲལ།  དེ་བས་ན་འཆི་བ་ངེས་པར་བདེན་ན།  ལུས་འཆིའམ།  སེམས་འཆིའམ།  ལྷན་ཅིག་ཏུ་འཆི།  ལུས་ནི་བེམ་པ་ོས་རྡོ་དང་འདྲ་བ་ལ་འཆི་རྒྱུ་མི་འདུག་ལྷན་ཅིག་ཏུ་ཤི་བ་ནི་སུ་ལའང་མ་བྱུང་ཞིང་མི་འབྱུང་།  སེམས་སྤྲོས་བྲལ་ནམ་མཁའ་ལྟ་བུ་ལ་འཆི་བྱ་འཆི་བྱེད་ཐམས་ཅད་དང་བྲལ་བར་ཐག་ཆོད་ཙ་ན།  འཆི་བའི་འཇིགས་པ་ཐམས་ཅད་ལས་གྲོལ།  འཕོ་བྱ་འཕོ་བྱེད་བྲལ་བ་ཡང་རང་སྟེ།  ཞེས་གསུངས་ལྟར་འཕོ་བ་ཐམས་ཅད་ཀྱི་མཆོག་ཀྱང་ཡིན་གསུངས།  མདོར་ན་ཐོག་མར་སྐྱེ་བ་མིང་གིས་བཏགས་པ་ཙམ་དུ་རྟོགས་པས།  མཐར་འཆི་བ་ལ་བདེན་པར་ཞེན་པའི་རྟོག་པའང་རང་བཞིན་གྱིས་འགགས་ཏེ་སྐྱེ་བས་འཆི་བའི་མཚང་གཏིབ།  སེམས་སྐྱེ་འགག་གནས་གསུམ་དང་བྲལ་བར་རྟོགས་པ་མཉམ་རྗེས་མེད་པར་བརྟེན་ན་འཆི་མེད་གཉུག་མའི་རང་ཞལ་མངོན་དུ་གྱུར་པ་ཡིན་ནོ།  །དེ་ལྟ་བུའི་དོན་མདོར་བསྡུ་ན།  རྡོ་རྗེའི་ཚིག་དང་པོས་ཐེག་པ་ཆེན་པོའི་ལམ་གྱི་སྔོན་འགྲོ་དང་དངོས་གཞི་རྫོགས་པར་བསྟན།  གཉིས་པས་གཙོ་བོར་ཞི་གནས།  གསུམ་པས་ལྷག་མཐོང་།  བཞི་པས་ལམ་མཐར་ཕྱིན་པའི་གདམས་པ་བསྟན་པ་ཡིན་ལ།  ཉམས་ལེན་གྱི་སྙིང་པོའང་།  དུས་དང་རྣམ་པ་ཀུན་ཏུ་འབྱོར་རྒུད།  བདེ་སྡུག  །མཐོ་དམན་སོགས་རྐྱེན་ཅི་བྱུང་ཡང་དེའི་དབང་དུ་མི་བཏང་བར།  བྱང་ཆུབ་སེམས་གཉིས་ཀྱིས་ལམ་དུ་བསླང་སྟེ་ཡིད་བདེ་འབའ་ཞིག་རྒྱུད་ལ་བསྟེན་པ་ཡིན་ནོ།  །ཡེ་ཤེས་མཁའ་འགྲོའི་ཞལ་ལུང་རྡོ་རྗེའི་ཚིག  །སུམ་པ་ལོ་ཙཱའི་སྙན་བརྒྱུད་བློ་སྦྱོང་གི།  །གདམས་ངག་བདུད་རྩིའི་སྙིང་པོས་ཡིད་ཅན་ཀུན།  །ཕན་བདེའི་བཅུད་ལེན་མཆོག་ཏུ་གྲུབ་གྱུར་ཅིག  །ཅེས་པའང་ཚར་ཆེན་ཆོས་ཀྱི་རྒྱལ་པོའི་གསུང་འཇམ་དབྱངས་མཁྱེན་བརྩེའི་དབང་ཕྱུག་གིས་ཟིན་བྲིས་སུ་མཛད་པའི་ཁྲིད་ཡིག་ལ་གཞི་བྱས།  རྡོ་རྗེའི་ཚིག་ཕྱི་མ་གསུམ་ཅུང་ཟད་རྒྱས་པར་ཕྱེ་སྟེ།  བྱ་བྲལ་སྤོང་བ་པ་འཇམ་དབྱངས་བླ་མ་དགྱེས་པའི་འབངས་མཁྱེན་བརྩེའི་དབང་པོས་བྲིས་པ་དགེ་ལེགས་ཀྱི་དུས་སྟོན་མཆོག་ཏུ་འཕེལ་བར་གྱུར་ཅིག།  །མངྒ་ལཾ།།